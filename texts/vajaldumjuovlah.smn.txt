     1	Siijdâš, mii vájálditij juovlâid (Boahtteáiggeriika)
     2	Värivieltist lâi ohtuunis uccâ siijdâš. 
     3	Ulmuuh, kiäh taan siijdâst urruu, lijjii siämmáálágáneh ko ulmuuh eres-uv siijdâin. 
     4	Motomeh lijjii stuárráábeh ko nubeh já motomeh vuod ucebeh; motomeh lijjii viššâleh já motomeh vuod lääških; já motomeh lijkkojii vuoššum kyelikáhhoid eenâb ko piärgukáhhoid, já motomeh vuod lijkkojii piärgukáhhoid eenâb ko vuoššum kyelikáhhoid. 
     5	Nuuvt et sij lijjii jieškote-uvlágáneh, mut tuš oovtâ tááhust sij lijjii siämmáámuđusiih. 
     6	Sij lijjii hirmâd vájálditteeh, já sij sattii vájáldittiđ puoh immâšumos aašijd, puohah siämmáá ääigi. 
     7	Ohtii sij vájáldittii kamâdâttâđ. 
     8	Miätá keesi lijjii lamaš paahah, nuuvt et puohah lijjii päljisjuolgij vázzám. 
     9	Já ko čohčâlui, te sij vájáldittii kamâdâttâđ. 
    10	-	Vuoi maailm, mon čuáskis täälgis lii! sij vaidii kuáimásis. 
    11	-	Na jiem mun addii, maht jo koolgâš moonnâđ, jos vala eenâb puolâšt, sij ettii.
    12	-	Viärráámus šadda ko muáttáá, sij ain lasettii. 
    13	Já ko muáttái, te sij monnii kammuittáá olgos já vaidii:
    14	-	Vuoih, tääl kale lii vissâ puolâš, já nuuvt te sij vazzii já kalmojii. 
    15	Te motomin láin ááhukyevtis čuážžumin mottoom luoddâiärust já päljisjuolgij sáárnudmin. 
    16	De suoi oinijn mottoom kaandâ, kote koijâdâlâi rävdest, mondiet sun kamâdât hiäppuš, jeđe huámášáin, et suoi jiejah lain vájáldittâm kamâdâttâđ. 
    17	 Te suoi kaččâláin pááikán, kamâdâđáin, já tastmaŋa nubbe moonâi nuortâs já nubbe vuod uárjás muštâliđ ulmuid, mondiet sist jyelgih kalmojeh. 
    18	Já nuuvt te puohah kamâdâttii. 
    19	Eres tove sij lijjii vájáldittám purâdiđ. 
    20	Sij vazzii maŋgâ peeivi purâhánnáá, já loopâst sij puosâškuottii puohah, ferttejii viäluttâllâđ já suáittiđ tuáhtárân, mut ij sun puáhtám puáttiđ, ko sun še lâi vájáldittám purâdiđ, nuuvt et sun lâi siämmáá illávaje ko iäráseh. 
    21	Mottoom peeivi, ko tuáhtár lâi juolgijdis alne, iiđij säpliguđâgâš, mast lâi vuástápittá njäälmist, jeđe kale tuáhtár-uv huámmášij, maid sij lijjii vájáldittâm. 
    22	Já nuuvt te sun pajanij já purâdij já tastmaŋa juuđij pyeccei kulen miätá siijdâ já huámmášitij sijjân, et sij lijjii vájáldittâm purâdiđ. 
    23	Já te puohah pajanii já purâdii, já nuuvt sij puáránii vuod. 
    24	Mut viärráámus lâi talle ko sij vájáldittii, et forgâ lijjii juovlah. 
    25	 Já lâi peivi ovdil juovlâááptu, te ij lam ohtâgin čurgim tuve ige koccoom putes lasâliijnijd, ij ohtâgin lamaš viežžâm juovlâmuorâ, já puvdâlaasâin ij lam ij juovlâtoontu muátunaamargin. 
    26	Škovlâpárnááh lavluu kiđđâlavluid, ige siijdâ kákkuliitijn lamaš vuojâčalmegin. 
    27	Mottoom uccâ tuuváást paijeen siijdâst, vyevdiroobdâst, vazâččij uccâ nieidâš já smietâi já smietâi. 
    28	Sun lâi tuše viiđâihásâš, já mudoi kale sun laavij njuškođ já tánssáđ já sierâdiđ já suotâstâllâđ, mut tääl sun vaazij tuše já smietâi. 
    29	Sun moonâi miäcán já kejâdij uccâ kuosijd.
    30	-	Lii vuod miinii, maid mij lep vájáldittâm, eeđâi nieidâš jiečânis, já tot oro labdasmin uccâ kuosâžân, mut jiem mušte, et mii tot lii. 
    31	Te nieidâš moonâi tupán já uusâi skerreid já váhá ränis páppár. 
    32	-	Oro labdasmin skerreid še, nieidâš jurdâččij, mut jiem mušte, mii tot lii. 
    33	Te nieidâš moonâi láátun já aaicâi tobbeen jivekieddee, mon eeči lâi heŋgâstâm mottoom roperuottâs vuálá, vâi säpligeh iä olláám toos. 
    34	-	Taat še oro labdasmin taam jivekieddei, nieidâš jurdâččij, čuážui tast já kejâdij pirrâsis, jeđe sun huámmášij tom kuhes stáágu, moos läävejeh čoonnâđ juovlâjivekieddee. 
    35	Jeđe uccâ nieidâš muštái, et juovlâhhân lijjii forgâ. 
    36	-	Vuoi, onne lii majemuš peivi ovdil juovlâááptu, majemuš peivi ovdil juovlâááptu! nieidâš čuárvui já kaččâlij siisâ muštâliđ taam iänán já iäčán, mut iävá suoi lamaš siste. 
    37	-	- Vuoi, maht mun koolgâm muštâliđ puohháid siijdâst, et forgâ láá juovlah? Já maht mun koolgâm muštâliđ, et onne lii áátuáptu? nieidâš smietâi. 
    38	Sun iiskâi čoonnâđ jivekieddee ton kuhes stággukiäčán, mut ij finnim tom toos. 
    39	Mut te sun huámmášij, maid sun koolgâi porgâđ! Lippustággu! Sunhân puáhtá keessiđ jivekieddee lippustáágun! Já tom sun kale voojij porgâđ, já tállân ko nieidâš lâi tom porgâm, kirdâččij uccâ vyevdicissááš fakkist pajemuu uávsist ton kuhemuu kuosâst, et muotâ koočâi vuálus kuosâ mield. 
    40	-	Kuus tun ááiguh, kuus tun ááiguh? visârdii eres vyevdicissááh, moh čokkájii já uáđistuvvii ovsij kooskâst.
    41	-	Juovlahhân láá, juovlahhân láá, nieidâš lii ceggim juovlâjivekieddee!
    42	-	Mij še vyelgip fáárun, mij še vyelgip fáárun, visârdii toh eres vyevdicissááh já kirdelii. 
    43	-	Kuus tij áiguvetteđ, kuus tij áiguvetteđ? čuorvuu toh cissááh, moh čokkájii puhelinšraaŋgâi alne. 
    44	-	Juovlah láá, juovlah láá, nieidâš lii ceggim juovlâjivekieddee! visârdij vyevdicissááš. 
    45	-	Mij še vyelgip, mij še vyelgip, lavluu cissááh já kirdelii siämmáá ääigi puhelinšraaŋgâin nuuvt et puhelinkuávdáá nisonijn peeljih čuoijii. 
    46	Já eidu talle kirdelii puoh ruopsisryeivileh pennuuruvsumyerjimuorâin šaddokäärdist. 
    47	Puhelinkuávdáá nissoonkyevtis kaččâláin laasâ kuuvl keččâđ, kuus cissááh kirdelii, já talle suoi huámmášáin juovlâjivekieddee lippustáágust. 
    48	Já nuuvt suoi suáituškuođijn pirrâ siijdâ já muštâláin, et sij láá vájáldittám, et juovlah láá forgâ. 
    49	Já nuuvt te ulmuuh liäibuškuottii já mälistskuottii já steikkiiškuottii, motomeh vuod čorgejii tuve, já iäráseh vest heŋgâstii putes lasâliijnijd já motomeh monnii miäcán uuccâđ juovlâmuorâ já motomeh kiessii pápárân juovlâskeeŋkâid, maid sij lijjii ráhtám ovdilgo vájálditškuottii, já iäráseh heŋguu juovlâtaasnijd lassáid. 
    50	Já loopâst puohah siijdâst korŋuu maailm stuárráámuu šaavân, mon siijdâ šnikkár lâi ráhtám ton puudâ ko iäráseh hervâttii já rahtii juovlâid, já nuuvt te puohah lavguu oovtâst. 
    51	Já eidu talle ko sij lijjii kiergânâm já molsom pihtâsijd, já ko uccâ nieidii enni paijeen siijdâst lâi čonâmin silkkepäädi nieidii vuoptáid…
    52	Eidu talle čuojâškuottii kirhokiäluh. 
    53	Já te lijjii juovlah. 
    54	
    55	
