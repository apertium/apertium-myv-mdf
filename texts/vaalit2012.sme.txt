[POHJOISSAAME]

DIEĐÁHUS JAGI 2012 GIELDDAVÁLGGAIN

Suopma juohkása gielddaide, main lea vuođđolága mielde iešráđđen.  
Gielddaid bargun lea lágidit ássiide máŋggáid bálvalusaid. 
Gielddat vástidit ovdamearkka dihte mánáid beaivedivššu, vuođđooahpahusa, ahkeolbmuid bálvalusaid ja dearvvasvuohtafuolahusa lágideamis. 
Gieldda bajimuš mearrideaddji orgána lea gielddaid ássiid válljen váldostivra. 
Váldostivrra lahtut dahjege áirasat válljejuvvojit gielddaválggain njealji jahkái háválassii. 
Čuovvovaš gielddaválggat leat sotnabeaivve 28.10.2012. 

Gielddaválggain sáhttet jienastit ja álgit evttohassan Suoma riikkavuložiid lassin eará riikkaid riikkavuložat, juos sii devdet dihto eavttuid. 
Ålándda eanagottis eai leat gielddaválggat jagis 2012. 

Jietnavuoigatvuohta – gii oažžu jienastit 
Oažžut jienastit gielddaválggain, juos leat Suoma dahje muhtun Eurohpa uniovnna eará lahttoriikka,  Islándda dahje Norgga riikkavuloš ja deavddát čuovvovaš eavttuid: 

- deavddát maŋimustá válgabeaivve (28.10.2012) 18 jagi 
- dus lea ruoktogielda Suomas maŋimustá 7.9.2012 
Juos leat muhtun eará riikka riikkavuloš, oaččut jienastit gielddaválggain, juos 
- deavddát maŋimustá válgabeaivve (28.10.2012) 18 jagi 
- dus leamašan ruoktogielda Suomas boatkkaheamet uhcimustá guovtti jagi áigge ovdal 7.9.2012 

Ruoktogielda mearrašuvvá ruoktogieldalága vuođul. 
Dábálaččat ruoktogielda lea dat gielda, gos ásat. 
Jagi 2012 gielddaválggain ruoktogielda mearrašuvvá dan mielde, mii gielddaid lea merkejuvvon jienasteaddji ruoktogieldan veahkadatdiehtovuogádahkii 7.9.2012 d. 24. 
Dárbbu mielde sáhtát dárkkistit ruoktogieldadieđu magistráhtas. 
Gielddaválggain oažžu jienastit dušše iežas ruoktogieldda evttohasa. 

Almmuhus jietnavuoigatvuođas boahtá ruoktot 
Veahkadatregistarguovddáš ja magistráhta dollet jienastanvuoigatvuohtaregistara, mas leat buohkaid jietnavuoigadahtton olbmuid dieđut. 
Jienastanvuoigatvuohtaregistarii ii dárbbaš sierra almmuhit. 
Magistráhta sádde maŋimustá 4.10.2012 almmuhusa jienastanvuoigatvuođas, nuppiid sániiguin almmuhangoartta juohke jietnavuoigadahtton olbmui, guđe čujuhus lea dieđus. 
Almmuhangoarttas leat rávvagat jienasteamis. 

Válgagelbbolašvuohta – gii oažžu leat evttohassan 
Dus lea válgagelbbolašvuohta dahjege sáhtát álgit evttohassan ruoktogielddat gielddaválggain, juos deavddát čuovvovaš eavttuid: 

- gielda, mas áiggut álgit evttohassan, lea du ruoktogielda 
- dus lea jienastanvuoigatvuohta muhtun gielddas 
- it leat vádjitválddálaš dahjege hovdenvuloš. 

Muhtun stáhta virgeolbmot ja gieldda jođiheaddji virgeolbmot ja bargit eai goittotge leat válgagelbbolaččat. 
Evttohasaid ásaheapmi gielddaválggain 

Gielddaválggain sáhttet evttohasaid ásahit 

- registrerejuvvon bellodagat 
- jietnavuoigadahtton olbmot, geat leat vuođđudan válljensearvvi 

Válljensearvvi vuođđudeapmái dárbbašuvvojit unnimustá logi jienastanvuoigadahtton gieldda ássi, muhtun smávva gielddain dušše golbma dahje vihtta ássi. 
Guovtti dahje máŋgga bellodagas lea vuoigatvuohta ráhkadit válgalihtu. 
Guovtti dahje máŋgga válljensearvvis lea vuoigatvuohta ráhkadit oktasašlisttá. 
Bellodagas, válgalihtus dahje oktasašlisttás ožžot leat gielddas evttohasat eanemustá válljejuvvon váldostivrra áirasiid beannotgeardásaš mearri. 
Váldostivrii válljejuvvon áirasiid mearri, 17–85 lea gitta gieldda ássiidlogus. 
Guđege evttohasas lea iežas nummir. 
Evttohasain ráhkaduvvo báhpárii deaddiluvvon ovttastahtton evttohaslistá, masa evttohasat merkejuvvojit evttohasnummiriid mieldásaš ortnegis nummira 2 rájes. 
Evttohasat leat ovttastahtton evttohaslisttás juhkkojuvvon joavkkuide bellodagaid ja oktasašlisttáid mielde. 
Guđege evttohasas ovttastahtton evttohaslisttás leat čuovvovaš dieđut: namma, evttohasnummir ja ámmát. 
Dasa lassin ovttastahtton evttohaslisttás oidno 

- mat bellodagat leat ráhkadan válgalihtu
  - mat válljensearvvit leat ráhkadan oktasašlisttá 
  - mat bellodagat eai gula válgalihttui 3
   - guđe evttohasat leat oktasašlisttá olggebeale evttohasat. 

Ovttastahtton evttohaslistá ráhkaduvvo 27.9.2012. 

Jienastanáiggit 

Sáhtát jienastit juo válgabeaivve sotnabeaivve 28.10.2012 dahje ovdal válgabeaivvi ovdajienasteamis. 
Sáhtát jienastit dušše oktii. 
Guktii jienasteamis ásahuvvo ráŋggáštus rihkuslágas. 

Ovdajienasteapmi: 

Ovdajienasteapmi álgá gaskavahko 17.10.2012. 
Ovdajienasteapmi nohká olgoriikkain lávvardaga 20.10.2012 ja Suomas maŋŋebárgga 23.10.2012. 
Muhtun ovdajienastanbáikkiin jienastanáigi lea oanehut. 
Sáhtát jienastit ovddalgihtii gos beare ovdajienastanbáikkis Suomas dahje olgoriikkas. 

Ovdajienastanbáikkit leat

 - ruovttueatnamis gielddaid mearridan ovdajienastanbáikkit, dávjá ovdamearkka dihte gielddaid virgedoaimmahagat dadje boasttat
  - Suoma máŋggat ovddastagat olgoriikkain
   - lágádusat, nugo buohcceviesut, sosiálafuolahusa doaibmanossodagat ja ráŋggaštanlágádusat. 
Lágádusain ožžot jienastit dušše doppe divššus leahkkit dahje dohko váldojuvvon olbmot.
 - suopmelaš dámppat, mat leat olgoriikkain ovdajienastanáigge. 
 Dámppas oažžu jienastit dušše dámppa bargoveahka, mátkkošteaddjit eai sáhte jienastit dámppas. 

 Jienasteapmi válgabeaivve: 

 Válgabeaivve jienasteapmi lea sotnabeaivve 28.10.2012 d. 9–20. 
 Sáhtát jienastit válgabeaivve dušše dan gielddas ja dan jienastanbáikkis, mii lea merkejuvvon dutnje sáddejuvvon almmuhangortii. 
 
 Ruoktojienasteapmi: 
 
 Juos du návccat lihkadit dahje doaibmat lea dan meare rádjašuvvan, ahte it almmá govttohis váttisvuođaid haga beasa jienastanbáikái, oaččut jienastit ruovttus ovdajienastanáigge. 
 Ruoktojienasteapmái galgá almmuhit maŋimustá maŋŋebárgga 16.10.2012 ovdal diibmu 16. 
 Almmuhit galgá ruoktogieldda guovddášválgalávdegoddái. 
 Seamma dállodoalus orru oapmehašdikšu oažžu dihto eavttuiguin jienastit oktanaga. 

 Dán láhkai jienastat 

 Jienasteapmi dáhpáhuvvá jienastanbáikkis. 
 Sáhtát jienastit dušše ovtta evttohasa, guhte lea merkejuvvon iežat gieldda ovttastuvvon evttohaslistái. 
 1) Duođaš identitehtat válgabargái, nuppiid sániiguin čájet pássa, persovdnagoartta, vuodjingoartta dahje vástideaddji eará áššebáhpára. 
 Válgabargi addá dutnje jienastanlihpo. 
 2) Mana jienastangohppii. 
 Jienastangohpes oažžu leat hávil dušše okta olmmoš. 
 3) Čále jienastanlihppui dan evttohasa nummira, gean jienastat. 
 
 Oaččut jienastit dušše ovtta evttohasa. 
 Ale čále jienastanlihppui maidege eará, go evttohasat nummira. 
 Máhco jienastanlihpo guovdu nu, ahte nummir báhcá máhcahaga siskkobeallái iige oidno olggobeallai. 
 4) Doalvvo máhccojuvvon jienastanlihpo válgabargái. 
 Válgabargi steampalastá jienastanlihpo. 
 5a) Juos jienastat jienatanbeaivve, nahket steampilastojuvvon jienastanlihpo válgaurdnii. 
 5b) Juos jienastat ovdajienasteamis, válgabargi addá dutnje válgakonfeluhta, masa nahkehat steampilastojuvvon jienastanlihpo ja giddet konfeluhta. 
 
 Juos du návccat čállit evttohasa nummira jienastanlihppui lea čielgasit futnon, oaččut geavahit jienasteamis válgaveahkkin iežat válljen veahki dahje válgabargi. 
 Válgaveahkki ii oaččo leat válggain evttohassan. 
 Válgaveahkis lea geatnegasvuohta seailluhit válgasuollemasvuođa dahjege doallat suollegasvuođa jienasteami oktavuođas ožžon dieđuin. 
 
 Lassidieđut 
 
 - Lassidieđuid válggain addá gieldda guovddášválgalávdegoddi. 
 Persovnnalaš jienastanvuoigatvuhtii guoski gažaldagaide vástida magistráhta. 
 Guktot čujuhusat ja telefonnummirat leat almmuhangoarttas. 
 - Ovdajienastanbáikkiid čujuhusat ja rabasáiggit, evttohasregisttar ja maid eará dieđut válggaid birra leat vuoigatvuohtaministeriija válgasiidduin čujuhusas www.vaalit.fi 
 - Dieđut gielddaválggaid evttohasain leat vuoigatvuođaministeriija válgasiidduin golggotmánu álggu rájes ja dieđut ovdajienastanbáikkiin borgemánu beallemuttu rájes. 

 VUOIGATVUOĐAMINISTERIIJA
 