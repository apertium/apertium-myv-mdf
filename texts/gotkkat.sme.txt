     1	Muitalus gotkkaid birra
     2	
     3	Oktii lei gotka gii ii jáhkkán Kilimanjaro gávdnot. Son ii lean goassige leamaš gotkkabeasi sevdnjes feaskáriid olggobealde, ja danin doaivvui beasi olles máilbmin. 
     4	
     5	Son lei hui viššal ja barggán ja juohke beaivvi stuoridii beasi ja rokkai feaskáriid, rokkai ja stuoridii. Barggánis gotka ja dat eará gotkkat barge nu viššalit, ja nu šattaige beassi dađistaga stuorát, alit ja fiidnát.
     6	
     7	De gohččojuvvojedje buot gotkkat čoahkkimii ja soames vuorrásit ja hui viissis gotka  sártnui sidjiide.
     8	-Ráhkis ustibat, dajai son, mii fertet dál vuolgit vánddardit. Mis lea biebmu nohkan ja fertet vuolgit ohcat eambbo. Dál galgabehtet maiddái geahčadit mii doppe olgun oidno. Go ollebehtet dáid sevdnjes feaskáriid olggobeallái, de beassabehtet oaidnit ahte máilmmis gávdno eambbo go min gotkkabeassi. Vaikko leage min beassi hui allat ja fiidnát huksejuvvon, de gávdno várri mii lea mihá, mihá alit. Nu alla beasi eai sáhte viššaleamos gotkkatge hukset. Dat várri olla balvvaid bajábeallai, ja danin lea várrečohkas álo muohta. Vári namma lea Kilimanjaro, ja dope lea Beaiveáhčis, Mánnoeatnis ja buot nástemánážiin iežaset ruoktu. Muhto jus dan háliidehpet oaidnit, de gal fertebehtet bajidit čalmmiid almmi guvlui. Dahket dan, gehččet Dan Dovdameahttuma! avžžuhii Vuoras.
     9	
    10	-Diet gal hoavrid! dajai barggánis gotka. Dovdameahttuma! Mun goit in leat goassige gullan mánu birra ja váriid birra. Lehpet go dii? jearai son vieljainis. 
    11	-Eat, vástidedje. Cukcasat, diet gal leat cukcasat!
    12	-Dien gal in jáhke ovdalgo oainnán! dajai barggánis gotka, ja buot su vieljat ledje suinna ovttaoaivilis.
    13	
    14	Čuvges mánoheahpen sii vulge. Láđasmánnu čuovggai Kilimanjaro čohka bajábealde. Muohta šealgái dego silba ja buot lei hui čáppat. Unna gotkkažat ruvgaledje maŋŋemaŋŋálaga. Sii guvle aivvefal eatnamii, vai eai manaše biepmu meaddel, gahčaše soames ráigái eai ge spiehkastivčče ráiddus eret. Go ledje mealgadii ollen, de gávdne mieskan muora, mii lei muttágis stuoris. Dasa bisanedje, boradedje já de jorggihedje fas beasi guvlui. 
    15	-	Vuoi, lei buorre ruoktot ollet, dajai šieđđaluvvan barggánis gotka, muhto mun gal in oaidnán mánu, in beaivváža inge váriid. Oinniidet go dii?
    16	-	- Eat, eat mii ge gal oaidnán, vástidedje earát, ja buohkat ledje mielasteaset hui jierbmát.
    17	
    18	Muhto unna gotkabártnáš ii lean vel ollen. Son lei bázilduvvan earáin. Go de viimmat ollii, de bealkkahalai daidda earáide, ja sii vuotnuhedje, manin son lei nie earáin spiehkastan.
    19	
    20	- Mun bajidin čalmmiidan, nu movt Vuoras lei nevvon, vástidii. Ja de áicen gotkkabeasi, mii lei nu allat, ahte olii gitta albmái. Das lei čuovgi silba bajemusas, jorba gollekruvdna, ja birra ledje duháhiid mielde helmmot.
    21	
    22	-	Die gal leat dušši ságat, dadje earát.
    23	-	Dien don gal dajat duššefal vai don nai orut juoga. Mii han bođiimet seamma geainnu, eatge mii goit oaidnán maidege. Bargga´al baicca juoidá. It galgga šat mozidit!
    24	
    25	Muhto gotkabártnáš ii vajálduhttan maid lei oaidnán, ja suoli muitalii son eará mánáide:
    26	-Vuorrasis lei riekta, dajai son. Máilbmi lea mihá stuorát go dát min beassi. Dovdameahttun duođaidge gávdno! Juos háliidehpet, de sáhttibehtet dii nai dan oaidnit. 
