Sárdni - Suoma Sámedikki rahpamii 29. 3. 08 

Sámediggepresideanta Egil Olli  

Gudnejahttojuvvon Presideanta, Ministtar, Ruoŧa ja Suoma sámediggepresideanttat, eará áirasat ja guossit  

Mun giittán bovdejumi ovddas Suoma Sámedikki rahpamii.

 Mun sávan iežan beales ja Norgga beale Sámedikki ovddas lihku sámedikki ođđa presidentii Klemetti Näkkäläjärvii.
 Mun háliidan maid sávvat lihku eará ođđa ja ođđasis válljejuvvon áirasiidda, ja sávan ahte dii lihkostuvašeiddet daid hástalusaiguin ja vejolašvuođaiguin mat dis leat dán áigodagas.
  Mis leat ollu oktasaš hástalusat ja mis sámedikkiin lea buorre ovttasbargu Sámi parlamentáralaš ráđi bokte.
 Mii leat okta álbmot ja mis lea oktasaš ássanguovlu.
 Dan geažil lea leamaš dárbu gulahallat ovttas davviriikkalaš ja riikkaidgaskasaš forain politihkalaš oktavuođas.

 Sámi parlamentáralaš ráđđi ovddasta sámi álbmoga oktasaš miellaguottuid ja oainnuid dain áššiin mat gusket sámiide sihke Suomas, Ruoššas, Ruoŧas ja Norggas.
Sámi parlamentáralaš ráđđi lea šaddan rájárastá sámi politihkalaš orgánan mas lea stuorra vejolašvuohta.
  
 Mis lea áigumuš viidáset ain buoridit min ovttasbarggu.
  Sámegiela oktavuođas leat mis oktasaš hástalusat.
 Sámedikkiid áigumuš lea ovttasráđiid ovddidit sámegiela.
 Mii leat bargagoahtán sámi giellabarggu oktasaš organiseremiin movt dat galggašii doaibmat.
 Mii áigut strategiijaid ráhkadeami bokte geahčadit sámegiela dutkan- ja fágaguovddáža ásaheami.
 Dát lea deaŧalaš vai mii ovdánivččiimet min ovttasbargguin ja strategiijaiguin sámegiela ektui.
 
 Min ulbmilin lea oažžut sámegiela ahtanuššat ja ovdánit.
  Vaikko vel oaidnitge positiivvalaš ovdáneami, de leat ain dakkár sámi giellajoavkkut mat leat áitojuvvon.
 Dán oktavuođas ferte erenoamážit áŋgiruššat jos gielain galggaš leat boahtteáigi.
 Sámedikkiin dat lea ovddasvástádus bidjat fuomášumi giela ovddideapmái.
 Seammás lea stáhtain ovddasvástádus juolludit doarvái ruđaid sámegiela hálddašeapmái.
 Giela ferte nannet lágaid bokte, nu ahte lea vejolaš bargat dohkálaš giellabarggu ja giellaovddideami.
 Dain stáhtain gos sámit ásset leat eiseválddit geatnegahttojuvvon riikkaidgaskasaš konvenšuvnnaid bokte earret eará sihkkarastit dárbbašlaš váikkuhangaskaomiid sámegiela várás.

Media lea deaŧalaš oassi sámi servodagas.
 Mun oaivvildan ahte mii fertet áŋgirit bargat dainna ahte YLE Sámi Radio, SR Sámi Radio ja NRK Sámi Radio ain ožžot ovdánanvejolašvuođaid.
 Mii fertet oččodit Guoládaga Sámi Radio bissovaš ortnegin.
 Sámegiel TV-sáddagat Norggas, Ruoŧas ja Suomas leat deaŧalaččat sámi giela ja kultuvrra ahtanuššamii ja ovdan buktimii.
  Dan lassin mis leat oktasaš hástalusat sámegiela oahpaheamis mánáide ja nuoraide.
 Mii háliidit ahte buot sámi mánáin, beroškeahttá ássanbáikkis, galget leat ovttalágan vejolašvuođat oahppat giela.
 Dán geažil lea earret eará dárbu bálddastahttit mánáidgárde- ja skuvlafálaldagaid.
 Mii dárbbašit ovdamearkka dihtii eanet sámegielat ovdaskuvlaoahpaheddjiid ja oahpaheddjiid.
  Mis lea maiddái doaivva ahte mii fargga oažžut sierra davviriikkalaš sámekonvenšuvnna.
 Dát bargu lea juo bistán badjel 20 jagi.
 Konvenšuvdna sáhttá earret eará doaibmat dehálaš vuođđun sámi giellabargui ja sámi vuoigatvuođabargui oppalaččat.
 Oktasaš davviriikkalaš sámekonvenšuvdna dahká vejolažžan:  válddahallat stáhta geatnegasvuođaid sámi álbmoga ektui  loktet Sámi parlamentáralaš ráđi ovttasbarggu árvvu  duddjot oktasaš ja nana gaskaoami rájárastá sámepolitihkalaš ovttasbargui viidáseappot.

Hástalusat leat ollu ja dehálaččat.
 Buot sámedikkit galget oččodit iežaset riikka eiseválddiid buoridit sámi álbmoga eallindili.
 Doaivvun ahte dán barggus livččii ávki min dehálaš ovttasbargui Sámi parlamentáralaš ráđis.
  Sávan lihku Suoma beale Sámedikki rahpamii ja dán válgaáigodahkii.
  
 Giitu beroštumis.

