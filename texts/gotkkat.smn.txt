     1	Muštâlus kuuđhâin
     2	
     3	Motomin lâi kutkâ, kote ij oskom, et Kilimanjaro kávnoo. Sun ij lam kuássin iällám kuđhâmievtâ sevŋis viäskárij ulguubeln, já tondiet sun noobdij mievtâ oles maailmin. 
     4	
     5	Sun lâi hirmâd viššâl já porgiš já styeredij jyehi peeivi mievtâ já ruugâi viäskárijd, ruugâi já styeredij. Taat viššâlis kutkâ já toh eres kuuđhah porgii hirmâd iäljárávt, já nuuvt te mievtâst kuuloold šoodâi ain stuárráb, ollagub já fijnásub. 
     6	
     7	Nuuvt te puávdejii puoh kuuđhâid čuákkimân, já mottoom vuorâsub viijses kutkâ sáárnui sijjân. 
     8	-	Rähis usteveh, sun eeđâi, mij ferttip tääl vaandârdškyettiđ. Mist lii purrâmuš nuuhâm já mij ferttip uuccâđ lase. Tääl kolgâvetteđ meiddei kejâdiđ, mii tobbeen olgon uáinoo. Ko pesâvetteđ tái sevŋis viäskárij ulguubel, te pesâvetteđ uáiniđ, et maailmist kávnoo eenâb ko mii jieččân kuđhâmiehtâ. Veik mii miehtâ lii-uv olluv já fiijnáht huksejum, te kávnoo vääri, mii lii čuuvtij ollâgub. Nuuvt ollâ mievtâ iä pyevti viššâlumos kuuđhahkin huksiđ. Tot vääri olá poolvâi paajaabel, já tondiet väričohheest lii ain muotâ. Vääri nommâ lii Kilimanjaro, já tobbeen lii Piäivášeejist, Mánudâšeenist já puoh täsnipárnáin jieijâs päikki. Mut jis tij tom haalijdvetteđ uáiniđ, te kale kolgâvetteđ pajediđ čoolmijd alme kulij. Porgâđ nuuvt, keččâđ Tom Tubdâmettum! Vuorâs avžui. 
     9	
    10	-Tiet kale huávrist! viššâlis kutkâ eeđâi. Tubdâmettum! Mun kuittâg jiem lah kuássin kuullâm mánudáást já vaarijn.  Leppeđ-uv tij? sun koijâdij viljâinis. 
    11	-	Ep mijgen lah, sij västidii. Mainâseh, toh kale láá mainâseh!
    12	-	Toos kale jiem osko ovdilgo uáinám! eeđâi viššâlis kutkâ, já puoh suu viiljah lijjii siämmáá mielâ suin. 
    13	
    14	Čuovjis mánutteppen sij vuolgii. Lođasmáánu paaštij Kilimanjaro čohe paajaabeln. Muotâ šiälgui tego silbâ já puoh lâi hirmâd muččâd. Uccâ kuđhiih ruottii maŋaluvâi. Sij kuovlii aaibâs enâmân, amas moonnâđ purrâmuš lappâd, koččâđ mongin rááigán teikâ spiehâstiđ rááiđust. Ko sij lijjii masa jo peessâm toho kuus kolgii-uv, sij kavnii mieskâm muorâ, mii lâi mudágis styeres. Sij orostii toos, purâdii já jorgettii vuod mievtâ kulij. 
    15	-	Vuoi, lâi pyeri pááikán peessâđ, eeđâi šieđâlum iäljáris kutkâ, mut mun kale jiem uáinám mánudáá, jiem piäiváá jiemge vaarijd. Ooinijd-uv tij?
    16	-	Ep, ep mijgin kale uáinám, iäráseh västidii, já puohah lijjii jieijâs mielâst hirmâd jiärmáliih. 
    17	
    18	Mut uccâ kutkâkaandâš ij lam valagin peessâm toho. Sun lâi kuođâldum. Ko sun viijmâg juovdâi toho, iäráseh pelkkii suu oolâ já vuárnuttii, mondiet sun lâi toin naalijn spiehâstâm iärásijn. 
    19	
    20	-	Mun pajedim čolmijdân, tego Vuorâs lâi ravvim, sun västidij. Jeđe mun aiccim kuđhâmievtâ, mii lâi nuuvt olluv, et tot uulâi alme räi. Tast lâi čyevvee silbâ pajemužžân, jurbâ kollekruvnâ, já pirrâ lijjii tuháttij mield cimccâheh. 
    21	
    22	-	Toh kale láá tuššesaavah, iäráseh ettii. 
    23	-	Tom tun eeđah tuše tondiet, vâi tun še liččih kiinii. Mijhân poođijm siämmáá kiäinu, epke mij uáinám maiden. Poorgâ peri tääl maidnii. Jieh koolgâ innig moggediđ!
    24	
    25	Mut kutkâpáárnáš ij vájálduttâm, maid sun lâi uáinám, já syele sun muštâlij etes párnáid:
    26	- Vuorâs lâi vuoigâdist, sun eeđâi. Maailm lii čuuvtij stuárráb ko taat mii miehtâ. Tubdâmettum tuođâi-uv kávnoo! Jis tij haalijdvetteđ, te pyehtivetteđ tij-uv tom uáiniđ.
