1	Kun Ketšai tuli tajuihinsa, hän ei ollut enää sisällä. Hän katsoi pitkään sinisellä taivaalla liikkuvia pilviä, kuuli linnun sirkutusta ja jotain huminaa eikä käsittänyt, mitä ne olivat tai missä itse oli, mitä oli tapahtunut: hän oli poissa tolaltaan. Hän lojui siinä kunnes selkään otti, nousi sitten istuvilleen.
2	Kun hän käänsi päänsä yhtäälle, hän näki korkealla pylvään päässä patsasaitan kaltaisen hökkelin, johon jostain syystä oli leikattu ovi – ei alhaalle vaan ylhäälle, minne johtivat pitkät tikkaat. Kun hän käänsi päänsä toiseen suuntaan, hän näki puiden alla aukion laidalla nuotion ja sen yllä riippuvan ison padan. Nuotion vieressä seisoi vitivalkoisissa vaatteissa kaksi miestä katselemassa häntä.
3	Poika nousi hoiperrellen – jalat tottelivat huonosti – ja lahti kävelemään kohti miehiä. Hänen ruumiinsakin tuntui vieraalta: kaikki oli turtana, joka paikkaa kolotti ihan kuin jäsenet olisi kursittu taidottomasti kasaan.
4	Nuotion ääressä maassa poika havaitsi paksun vaijerista tehdyn koukun ja puisen petkeleen. Isossa padassa porisi vesi. Kas niin, tässä minua keitettiin, tuolla petkeleellä tökittiin ja tuolla koukulla lihani irrotettiin. Ketšai muisti tapahtuneen, mutta hän ei pelännyt paikallisia saati että olisi tuntenut vihaa heitä kohtaan. Hän oli sisimmässään aivan tyhjä, ei tuntenut mitään.
5	Hän katseli hiljaisena ja synkeänä valkeiden miesten suuntaan, ja nämä tuijottivat takaisin. Lopulta toinen kysyi karkealla äänellä:
6	– Kuka sinä olet?
7	Poika mietti mitä vastaisi, muttei keksinyt mitään.
8	– En tiedä, hän sanoi kohauttaen olkapäitään.
9	– Mika sinun nimesi on? kysyi toinen yhtä karkeasti.
10	Poika oli taas tovin hiljaa ja yritti muistaa nimensä. Se oli ihan kielen päällä, mutta nimi ei vain palannut mieleen vaan pakoili kuin pikku hiiri. Lopulta hänen oli pakko tunnustaa:
11	– Ei minulla ole nimeä. En saa sitä millään mieleeni.
12	– Aivan, kysyjä sanoi, et saakaan: nimesi on kadonnut. Se kuoli kanssasi. Sinä jouduit meille, takalaisen päivän alle. Täällä nimet ovat toisenlaisia. Sinäkin saat uuden nimen muttet heti. Ensin sinun pitää päästä eroon tuosta elävän löyhkästä. Me keitimme sinut, pesimme ja poistimme suolesi, mutta elävän löyhkästä emme päässeet kokonaan eroon. Sinusta tuoksahtaa vielä yläilmojen tunkkainen lemu. Se on hirveän epämiellyttävää. Meidän tuoksumme on toisenlainen.
13	Toinen nosti maasta jousen sekä nuolen ja ojensi ne pojalle. Ne piti ottaa vastaan.
14	– Käy metsällä kolme päivää ja kolme yötä. Hankkiudu eroon tuosta elävän ihmisen hajusta. Tule sitten takaisin. Me keksimme sinulle sillä aikaa uuden nimen. Älä ilmaannu ennen sitä, muuten sinun käy köpelösti.
15	– Näetkö tuon padan? toinen viittasi kädellä nuotion suuntaan. – Kolme päivää ja yötä se tässä kiehuu. Jos palaat liian aikaisin, sinut heitetään kiehuvaan veteen.
16	– Hanki itsellesi ruokaa saamallasi nuolella kolmen päivän ajan niin hyvin kuin pystyt, sanoi aseen antanut. – Jos hukkaat nuolen, niin syytä vain itseäsi.
17	Toinen lohdutti siilinsileällä äänellään aivan kuin olisi lukenut pojan ajatukset:
18	– Älä pelkää. Ei meidän metsissä joudu eksyksiin. Takalaiset polut vievät sinne minne pitääkin. Painu nyt tiehesi, hän hätisteli poikaa pois. – Sinusta huokuu kuvottava löyhkä, se panee melkein oksentamaan.
19	Ketšai lahti laahustamaan osoitettuun suuntaan, pois ihmisten luota. Hän ylitti aukion ja katosi metsään.
20	Eihän Ketšai edes tiennyt, minne oli matkalla metsässä, puiden katveessa, jotka olivat korkeita, viiden kuuden sylen paksuisia ja satoja vuosia vanhoja. Vähitellen hän kuitenkin alkoi ajatella selkeästi – päästä haihtui monenkirjava sumu, ja mieli selkeni. Askel muuttui varmemmaksi eikä ruumistakaan enää pakottanut. Vahan ajan kuluttua hän tajusi, että hänellä ei ollut enää yllään omat vaatteet, vaan samanlainen paita ja housut kuin niillä, jotka seisoivat nuotion ääressä. Ero oli vain siinä, että hän oli paljasjaloin. Se ei Ketšaita huolettanut, mutta nappien puute kummastutti: kaulustassa, hihoissa eikä housuissa – ei nappeja missään. Ketšai tunnusteli ja näki, että nappien tilalla oli ompeleet. Niitä katkomatta paitaa ei saanut yltä. Housutkin olivat omaa kuosiaan. Housunlahkeet ja vyötärö oli ommeltu tiukasti kiinni kahdelta puolen, ja eteen ja taakse oli jätetty aukot, jotka oli katettu lannevaatteella. Lannevaate liehahti kävellessä, nyt hän vasta tajusi sen olemassaolon.
21	Se sai hänet taas ajattelemaan. Täällä, minne hän oli joutunut oli kaikki toisin – niin vaatteet kuin huumaavat ruoatkin. Se että hänen ruumiinsa paloiteltiin ja keitettiin ja päälle päätteeksi hänet herätettiin henkiin. Niin todella tapahtui. Jollain tavalla hän oli seurannut kaikkea sivusta omin silmin ja tuntenut, kuinka oma nahka oli palanut rakkuloille ja irronnut kiehuvassa vedessä. Ja kuinka se oli lumihangessa jäätynyt.
22	Ja taas uusi ihmettelyn aihe – mennä nyt metsälle kolmeksi vuorokaudeksi ja hankkia elantonsa yhdellä nuolella! Ennenkuulumatonta! Miten niin? Koska sellaista ei tapahdu takalaisen päivän alla. Täällä tuonpuoleisessa, minne hän oli aivan odottamatta joutunut, yksikin nuoli saattaisi riittää pitkään. Mutta palaako se omistajalleen?
23	Niin tosiaan, mikä hänen nimensä oli? Miksei hän muista sitä. Kai hänellä sentään jokin nimi oli?
