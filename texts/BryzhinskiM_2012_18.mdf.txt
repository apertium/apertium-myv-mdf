1	Мзярда Кечай сась ёжес, марязе – сон аф кудняса ни. Куватьс сон менельге уи коволхнень лангс, кульсь нармонень чильф, кодама-бти лажф и кодавок ашезь шарьхкодев теенза, мезе тя сембось, коса сон, мезе мархтонза – прявиенза прокс шоворсть... Сон ащесь тяфта, мзярс изь матра копорец. Сяльде ни озась.
2	Ащесь-тись,шарфтозе прянц фкя шири – няйсь пялень сери перяфкс, конаса керфоль, но кати-мес аф алу, а вяри, кенкш, конанди ладяфоль сери куцема. Шарфтозе прянц омба шири – аф ичкозде шуфттнень алда, коса аделсевсь кужесь, няйсь толмар, конань вельхксс повфтафоль оцю сргавозь. Толмарть ваксса ащесть акшеса щаф-каряф кафта ломатть и ванцть ширезонза.
3	Кечай стясь и тятярдезь – пильгонза кальдявста кулхцондсть эсонза – тусь ширезост. Ронгоцка цёрать бта аф сонценнель: марнек матрафоль, усковсь-таргавсь, мярьгат, ащесь кочкаф-прдаф, аф машты кядьса стаф-петфнеф панксста.
4	Толмарть ваксста Кечай приметась оцю кячказ, шуфтонь петьколь, а сргавозьса, кулевсь, булдордсь ведь. «Вага коса монь и лакафтомазь, тя петькольса шумофтомазь, тя кячказса тарксезь сиволезень», – лятфтазе Кечай, но ня ломаттнень эзда изь пеленде, кяжге лангозост изь кирде. Потмоц прокс шаволь. Ломанень кодамовок ёжет-месть эсонза ашельхть.
5	Апак каштортт сон ванць потмара шама, акшеса щаф алятнень шири, а тонат стане жа кашт аф молезь ванцть лангозонза. Меколи фкясь кизефтезе казям вайгяльса:
6	– Тон кият?
7	Кечай арьсезевсь, мезе азомс тянь каршес, но эрявикс вал изь му.
8	– Аф содаса, – кеподезень лафтувонзон.
9	– Кода лемце? – кизефтезе омбоцесь станяк казямста.
10	Сон тага мзярошкас кашт изь моле, лятфнезе лемонц. Теенза-арам, вов-вов лятфтасы, но ся кодавок изь сашенда мялямозонза, шеернякс ворьготькшнесь. Меколи виденцясь
11	– Аш лемозе, кодавок аф муви.
12	– Виде, – мярьгсь кизефниец. – Афи муви: юмась лемце. Сонга кулось, мархтот марса. Тон повоть миндейнек, Тонашить алу. Тяса лепне ёфси лият. Тоньге лия кармай улеме. Но аф тяниёк. Васенда ётафтк эряйксонь шинеть. Минь тонь лакафтодязь, штадязь, сюлотнень- пекнень урядаськ-ароптоськ, аэряйксонь шинесь эздот стаки педе-пес изь машфтов. Вярдень качамса най эздот качады. Сон пяк аф кельгови тястонь эряйхненди. Минь качамоньконь лия шинец.
13	А тя пингть омбоцесь кеподсь налкс, косоль аньцек фкя нал, и венептезе Кечаенди. Савсь сявомс.
14	– Архт якак вирьге колма шит иколма вет. Ётафтк живой, ломанень лядыкс шинеть. Меле саят. А минь мзярс лем тейть карматама вешендема. Пингта инголе пря сей тяты няфне. Кальдяв палас поват...
15	– Няйсак сргавозть? – венептезе толмарть шири кяденц васенцесь. – Колма шит и колма вет кармай тяса лакама. Сандярят аф эсь пингстонза – прянек-сярьхкянек лакай ведти врнофттядязь.
16	– Тряк эсь пряцень максф налть мархта. Колма шиньберьфт, – тага пшкядсь кядьёнксонь максысь. – Кода маштат. Нолдасак стак – муворусь тонць улят.
17	Омбоцесь, мягьгат, шарьхкодезень цёрокшть арьсемазон, басязе сонь сеель кедень кондяма казяма вайгяльса:
18	– Тят пель. Минь вирьсонк аф юмсихть-арсихть. Тястонь яттне синць вяттядязь, ков эряви... Тяни, эрь, архт, – панезе сонь кядень яфодезь. – Пяк ни аф танцти  шинесь эздот качады. Уксолмане нльне кеподсть.
19	Пильгонь ускозь, Кечай колаф седихть кокольдезевсь ня казяма ломаттнень эзда ся шири, коза синь няфтсть. Ётазе куженять и сувась вирть  потмос...
20	Кечай сонцьке ашезе сода, ков аськоляй тя вирьге, сери и аф фкя селень эчкса сядот кизонь  шуфттнень ёткова. Но аф ламонь-аф ламонь кармась сувсема эсь прянь марямати, шарьхкотькшнемати: прястонза лама тюсонь коволнясь-туманнясь олсесь, уфсевсь, ёнец-разумоц валдомсь, аруясь. Мольфоц арась  сяда кеме, да и ронгоцка эзьконнеть лаца изь уска-тарга. Аньцек тяни, пингонь ётазь, фатясь: щаф-каряф аф эсь  щамсонза-карямсонза. Лангсонза тяфтама жа ладонь акша панар и акша понкст, кодамот ульсть толмаронь азорхнень лангса. Аньцек пильгонза кяпот. Тя нинге аф дива, дивась тоса, мес щамонза пуняфтомот. Аф сивоса, аф ожа песа, аф понкснень эса  – косовок фкявок пуняня. Кечай щупсезень-капшсезень щапнень и няезе – щафтомдост меле синь ашесть пункснев. Пунятнень вастс ульсть стафкст. Кда синь аф сязендемс, панарсь лангстот аф каяви.  Понксневок эсь лацоннетольхть. Понкс пилькне и карксамась стане жа кемоста стафтольхть, а кафта ширьге – фтала и инголе —катфтольхть варят, конат вельхтяфтольть-таватфтольхть сапоняняса-фартуконяса. Ня сапонянятне молемста либордсть – сон васькиге и приметазень синь.
21	Тя тага кошардозе арьсема. Тяса, ков сон повсь, сембось лияль. Щамське, прянь шаракофты, ярхцамбяльсь-симомбяльське. Ронгонц керсемац-лакафтомац, а сяльде меки вельмофтемац. Тя ульсь афкукс, сон вдь эсь сельмосонза, сельмуженяса няезе тянь, кода-бди фкя ширде, сон сонць марязе, кода неволи-пайготькшни, паймошкоткшни кедец лакай ведти и кода эендакшни ловть лангса.
22	Тяни, няк, тага дивань тев: архт, кле, тряк пря фкя налса колма шит. Тяфтама мезь кулемс-марьсемска изь сашендов. А мес изь сашендов? Да сяс, мес тона эряфса тяфта аф эрси. А тяса, Тонашиса, ков сон апак учсек повсь, маряк, фкя налське куватьс саты. Улема, меки кармай мртцема азоронцты...
23	И сембе сяка, кода сонь лемоц? Мес аф лятфтави? А ульсь вдь кодамовок... Синць, няк, тястоннетневок, корхтасть, лемфтома аш кода – аф тоса, аф тяса...
