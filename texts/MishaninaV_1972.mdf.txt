1	Мон седишкада ванондан веленьконь вельхкска лиенди самолёттнень мельге и сельмотькшнян. Лётчикне, улема, кядьса токсесазь коволнятнень. И уендихть сенем менельть потмоса, кода оцю морява. Касондярян, улян лётчикокс. А касан пяк савор, нинге школавка аф якан. Эрь шиня стяшендан табуреткать лангс и кяднень венепнесайне поталакти, а поталаксь нинге вяре, вяре. Савор касан. Алязтиге азондыне арьсеманень, а сонь пеедезевсь и корхтай:
2	― Цёранянди шачелеть, сяда кице удалаль, лётчикокска, пади, улелеть.
3	― А мон ашень абонда, мярьгонь:
4	― Терешкова панчсь теень ки.
5	Тоса кизефтине алязень, мзярда касан. Сон корхтай:
6	― Кемоньшка кизоня ётай, касат, козонга аф туят.
7	Сяльде мялезень петемс сон рамась самолёткя. А мезе кда рамась, аньцек налхксемс, а мон ёран лиендемс. Рамаль хуш тядязень муськома очконц эшка. Монць эрь шиня мастярлан самолётт, и лийфнесайне няканень. Сясы синь сембе и лётчикт, и космонавтт. Аньцек ужяль, мес кичкор мадя Мишазе кулось геройкс, мзярда пятналангста валгсь парашютса. Тяни ёран тиемда оцю самолёт, аньцек коданга аф лисенди. Улхкомба брадозень гулянянь куднястонза сявонь кафта досканят самолётонь пацянди, а сон тянкса пиксомань. Эста сельмоведьботмоса пеняцянь тядязти, мес аф нармоненди шачфтомань. Эста самолётовок теень афоль эряв, келептелине пацянень и лиелень коволхненди. Кда сизелень, ковол лангс озалень.
8	Весть самолётса лиендемась прясон шарсь мадомста. И мон лийкстань. Брадозень гулянянза учёнайхть, нолдасайть воляс ― лиендихть-тиихть и меки мрдайхть. Арьсян, моньге лийфнесамазь-тисамазь и валхтсамазь. Сявонь пикскя, сувань гулянянь карденяв, пельгта сотонь вете гулянят. Очконять аноконди ни куцфтине карденя пряв. Тоса сотнине гулянятнень очконять ужеванза и монць озань эзонза. Кончайне сельмонень.
9	Гулянятнень либорьфсна. Арьсень, лиян ни, панжине сельмонень, а мон станяк карденя прясан. Ашень кеподев теест, эрявсь лездомс. Ладяйне прокс пеняти очконять, пильгса орхкадине и аф вяри лиема тунь, а алу. Афи шарьхкодень, кода лаподень карденя пряста. Очконясь велясь пильгозень лангс и цють ашезе синде. Тоса ванан: фкя гулянясь сутямсь и ащи фкя вастса, а сонь, беднаять, пацяняц синдевсь. Ашень кирде эста, аварьгодонь оцю вайгяльхть... И сргозень. Кали тя ульсь онцтон? Ну, кли онцтон, пара: гулянять пацяняц апак синтть. А кодама цебярь лиемась!
