1	Зярдо сась ёжос, сон уш аволь кудынесэль. Кувать вансь велькссэнзэ сэнь менельсэнть уиця пельтнень лангс, марясь нармунень чоледема, кодамо-бути лашт ды эзь чарькоде, мезть весе неть истятнэ, косо сон, мезе мартонзо — превензэ допрок човоргадозельть. Аштесь истя семс, зярс эзь матра кутьмерезэ. Сестэ сон озась.
2     Велявтызе прянзо ве ёнов — несь сэрей здый, конань эйсэ мекс-бути аволь ало, но вере керязель кенкш, конантень ветясь сэрей кустема. Чаравтызе лия ёнов — а васолдо эсензэ эйстэ, чувтнэнь алдо, косо прядовиль кужось, несь толбандя ды велькссэнзэ поводезь покш соргавкс. Толбандянть вакссо аштесть дюм ашосо оршазь-карсезь кавто ломанть ды вансть сонзэ ёнов.
3	    Стясь ды аймельдезь — пильгтне беряньстэ кунсолость эйсэнзэ — сыргась сынст пелев. Рунгозояк ульнесь буто а сонсензэ: весе матразель, усксь-таргатотсь, теке аштесь стамо таркатнесэ пурнавозь-кирьмицявозь ёроктомо педявтозь панкссто.
4	  Толбандянть вакссто мастордо редясь эчке уськень покш кечказ, чувтонь петькель, соргавкссонть жо булдордсь ведь. “Вана тесэ монь лакавтстькак, те петькельсэнть нерьгсть, те кечказсонть тарксесть сывелем”, — ледстизе Кечай, но неть ломантнеде тандадома арасель, кода арасель лангозост кежень самояк. Потмозо ульнесь овсе чаво. Ломанень кодаткак ёжот эйсэнзэ арасельть.
5	 Каштмолезь вансь потмура чама марто ашосо оршазь цёратнень ёнов, тонат — сонзэ лангс, истя жо чатьмонезь. Окойники вейкесь кевкстсь казямо вайгельсэ.
6	 – Тон кият?
7	 Арсезевсь, мезе меремс тень каршо ды эзь муе вал.
8	 – А содан, — кепединзе лавтовонзо.
9	 – Кода леметь? — кевкстизе омбоцесь, истя жо казямосто.
10	    Сон таго зярыя шка чатьмонсь, яла ледстнесь лемензэ. Марявсь тензэ, вана-вана ледстясы, но лемесь яла а сыль превезэнзэ, чеернекс оргодиль. Окойники витькстась.
11	 – Арась лемем. Кодаяк а муеви.
12       – Виде, — мерсь кевкстницясь. — А муевияк: ёмась леметь. Сонгак кулось мартот вейсэ. Тон понгить миненек, Тона Чинть алов. Тесэ лемтне лият. Тоньгак карми лия. Но а сеске. Васня ютавтык эриксэнь чинеть. Минь тонь лакавтыдизь, шлидизь, сюлот урадынек-ванськавтынек, эрикс чинесь жо эйстэть педе-пес эзь юта. Верце качамосо эйстэть яла качады. Сон пек а вечкеви тесэнь эрицятненень. Минек качамонть лия чинезэ.
13    Омбоцесь мастордо кепедсь налчирьке, вейке нал ды венстинзе цёрынентень. Савсь саемс тензэ.
14    – Якак вирьга колмо чить ды колмо веть. Ютавтык эрикс ломанень кадовикс чинеть. Мейле сат. Минь зярс лем тонеть карматано вешнеме. Седе икеле тей прят иляк невтнеяк. Берянь теть карми.
15     – Несак соргавксонть? — венстизе кедензэ толбандянть ёнов васенцесь. — Колмо чить ды колмо веть карми лакамо тесэ. Шкадонзо икеле сат — прянек-серьканек лакиця ведьс ёрттадызь.
16	 – Тряк эсь прят максозь налсонть. Колмонест читнень перть, — таго пшкадсь кедьёнксонь максыцясь. — Кода маштат. Нолдасак стяко — чумось тонсь.
17	 Буто арсеманзо чарькодезь, омбоцесь оймавтызе сеелень кедень кондямо казямо вайгельсэнзэ.
18	 – Иля пеле. Минек виртнес а ёмсить. Тесэнь янтнэ сынсь ветятадызь, ков эряви… Ней азё, — панизе сон цёрыненть, кедьсэнзэ ахолдазь. — Пек уш а тантей чинесь эйстэть качады. Уксномам натой кептетсть.
19	 Пильгень ускозь, Кечай нусманясто такшардозевсь неть казямо ломантнень эйстэ ве ёнов, ков тензэ невтезель. Ютызе кужонть ды совась вирь потс…
20    Кечай сонськак эзь сода, ков эскели вирьганть, сэрей ды вете-кото сэлень эчкелмасо сядо иень чувтнэнь юткова. Но аламонь-аламонь кармась совамо чарьксчис: прястонзо ламо тюсонь сувось пувсевсь, ды удемезэ ванськадсь. Молевтезэ теевсь седе кемекс, ды рунгоськак чияк ладсо эзь уско-таргато. Ансяк ней, зярсыя шкань ютазь, фатясь: оршазь а эсензэ оршамопельсэ. Лангсонзо истямо жо парцунонь ашо панар ды ашо понкст, кодат ульнесть толбандя вакссотнень лангсо. Ансяк пильгензэ кепеть. Те эно а дива, дива се, мекс оршамотне повтомот-плаштявтомот. А сивесэ, а ожа песэ, а понкстнэсэ — косояк арасель ве повнеяк. Кечай штюпинзе-капинзе ды неизе: оршавтомадост мейле сынь аволь чочнезельть. Повтнень таркас ульнесть ставкст. Сынст апак разде панарось лангстот а каяви. Понкстнэяк ульнесть башка парцунсот. Понкс пильгетне ды карксамось истя жо кеместэ стазельть, кавто ёнга жо — удало ды икеле — кадозельть варят, конат вельтязельть запоннэсэ. Неть запоннэтне молемстэ лыйнесть — сон васня фатяськак сыненст.
21   Те таго кармавтызе арсеме. Тесэ, ков понгсь, весемесь лияталь. Оршамоськак, прянь чаракавтыця ярсамось-симемаськак. Рунгонзо керсемась-лакавтомась, мейле жо мекев вельмевтемась. Те ульнесь алкукс, сон эдь эсь сельмсэ кода-бути ве ёндо неизе тень, сонсь маризе, кода невельди-путкоти киськезэ лаки ведтенть ды кода эензы ловонть лангсо.
22 Ней вана таго од тамаша: азё, келя, трик прят вейке налсо колмо чить. А марсевикс тев. Мекс эно а марсевикс? Те — тона эрямосонть истя а эрси. Тесэ жо, Тоначисэ, ков сон овсе апак учо понгсь, паряк, ве налоськак куватьс саты. Паряк, карми мекев велявтомо азоронстэнь?
23     Ды ялатеке, кода сонзэ лемезэ? Мекс а ледстяви? Эдь ульнесь жо кодамояк…
