Saahâ - Sämitige lekkâmjuhleest 29. 3. 2008 

Sämitige saavâjođetteijee Egil Olli  

Kunnijâttum President, Minister, Ruotâ já Suomâ sämitigij saavâjođetteijeeh, eres jesâneh já kyesih  

Mun kiijtám povdiimist sämitige lekkâmáid.

 Tuáivuttâm jieččân peeleest já Taažâ sämitige peeleest luho sämitige uđđâ saavâjođetteijei Klemetti Näkkäläjärvin.
 Mun halijdâm meiddei tuáivuttiđ luho eres uđđâ jesânáid já uđđâsist väljejum jesânáid, já tuáivun, et luhostuuvetteđ hástusijnâd já máhđulâšvuođâinâd, moh tist láá taam paajeest.
  Mist láá ennuu ohtsiih hástuseh já sämitigij kooskâ lii šiev ohtsâšpargo Säämi parlamentaarlâš rääđi pehti.
 Mist lii ohtâ aalmug já mist lii ohtsâš aassâmkuávlu.
 Ton keežild lii lamaš tárbu savâstâllâđ tave-eennâmlâš já aalmugijkoskâsâš foorumijn pooliitlâš ohtâvuođâin.

 Säämi parlamentaarlâš rääđi oovdâst sämiaalmug ohtsijd jurdâččemvuovijd já uáinuid tain aašijn, moh kyeskih sämmilijd nuuvt Suomâst, Ruošâst, Ruotâst já Taažâst.
  Säämi parlamentaarlâš rääđist lii šoddâm raajijd rastaldittee säämi poolitlâš orgaan, mast láá šiev toimâmmáhđulâšvuođah.

 Mist lii uáivilin pyerediđ ain-uv ohtsâšpargom.
  Sämikielâ ohtâvuođâst mist láá ohtsiih hástuseh.
 Sämitige juurdân lii ohtsâštoimâguin ovdediđ sämikielâ.
 Mij lep porgâškuáttám sämikielâ ohtsâšpargo organistem ohtâvuođâst.
 Mij áigup strategiai rähtim pehti árvuštâllâđ sämikielâ tutkâm- já äššitubdâmkuávdáá vuáđudem.
 Taat lii tehálâš, vâi mij ovdáničijm ohtsâšpargoinâm já strategiainâm sämikielâ uásild.
 
 Mii uáivilin lii finniđ ááigán sämikielâ ovdánem.
  Veikkâ mij uáinip-uv positiivlâš ovdánem, te ain-uv láá tagareh sämikielâjuávhuh moh láá aštum.
 Eromâšávt taam ääšist ferttee rooččâđ, jis kielâin kalga leđe puátteevuotâ.
 Sämitiggeest lii ovdâsvástádâs tast, et kiddejuvvoo huámášume kielâaašij ovdánmân.
 Siämmást lii meiddei staatâst ovdâsvástádâs kelijdeijee ruttâdem mieđeetmist kielâ oovdedmân.
 Kielâ ferttee nanodiđ laavâi pehti nuuvt et lii máhđulâšvuotâ porgâđ kelijdeijee kielâpargo já kielâaašij ovdedem.
  Tain enâmijn, main ässiih sämmiliih, láá virgeomâheh kenigâsvuođâst eres lasseen turviđ tárbulijd vaikuttemmáhđulâšvuođâid sämikielâ várás aalmugijkoskâsâš sopâmusâi vuáđuld.
  
  Media lii tehálâš uásist säämi siärváduvâst.
 Uáivildâm tom, et mij kolgâp korrâsávt porgâđ tom peeleest, et YLE sämiradio, SR sämiradio já NRK sämiradio finnejeh täst oovdâs-uv ovdánemmáhđulâšvuođâid.
 Mij kolgâp viggâđ toos, et finnip Kuáláduv sämiradio pisovâžžân.
 Sämikielâlâš TV-vuolgâttâsah Taažâst, Ruotâst já Suomâst láá teháliih sämikielâ já kulttuur ovdánmân já uáinusân pyehtimân.
  Ton lasseen mist láá ohtsiih hástuseh sämikielâ máttáátmist párnáid já nuoráid.
 Mij halijdep, et puohâin sämipárnáin, aassâmpääihist peerusthánnáá, kalgeh leđe siämmáálágáneh máhđulâšvuođah oppâđ kielâ.
 Ton keežild lii eres lasseen tárbu oovtnálásittiđ peivikiäčču- já škovlimmáhđulâšvuođâid.
 Mij tarbâšep ovdâmerkkân párnáikärdimáttáátteijeid já škovlâmáttáátteijeid eenâb.
  Mist lii meiddei tuoivâ, et mij forgâ finnip sierânâs tave-eennâmlâš sämmilâšsopâmuš.
 Taat pargo lii pištám juo paijeel 20 ihheed.
 Sopâmuš puáhtá eres lasseen toimâđ tehálâš vuáđđun sämikielâ ohtsâšpaargon já vuoigâdvuođâpaargon ubâlâšvuođâstis.
 Ohtsâš tave-eennâmlâš sämmilâšsopâmuš taha máhđulâžžân: -  miärustâllâđ staatâ kenigâsvuođâid sämiaalmug háárán  -  luptiđ Säämi parlamentaarlâš rääđi áárvu  -  rähtiđ ohtsii já noonâ raajijd rasdaldittee tyejiniävu sämmilâšohtsâšpargo várás vijđásubboht-uv.
 
  Teháliih hástuseh láá ennuu.
 Puoh sämitigeh kalgeh viggâđ toos, et jieijâs riijkâi virgeomâheh pyeredeh sämmilij eellimitile.
 Tuáivum taam pargoost lemin ävkki mii ohtsâšpaargon Säämi parlamentaarlâš ráđádâlmist.
  Tuáivuttâm luho Suomâ sämitige lekkâmáid já taan vaaljâpajan.
 
 Takkâ mielâkiddiivâšvuođâst.
 
