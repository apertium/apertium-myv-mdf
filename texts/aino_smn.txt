Aino já tuhmes luistimeh.

Aino lii maailim movtigumos nieidâ. ¶
Sun lii eidu finnim elimis vuossâmuid luistimijd. ¶
Kalba toh kildeh muččâdávt. ¶
– Tääl mun lam olmâ jieŋâprinsessa, Aino tuumái luholâžžân. ¶
Forgâ mun šnjagottâlâm luistinraađeest tegu piäivááloddááš... ¶
Maid imâšijd! Luistimeh iä haalijdgin tottâliđ Aino. ¶
Ain ko enni luáštá tolliimist, Aino-riäpu stuppáá korrâ jieŋâ oolâ. ¶
– MEDDÂL taah ilgâdis luistimeh, Aino párgu pettâšumläädist. ¶
– Jiem haalijd innig kuássin tágárijd juálgásân. – ENNI – puáđi tállân išediđ! ¶
– Ijhân kihheen oopâ vuossâmuin kerdijn luisteliđ ege vala nubbijngin kerdijn, enni iätá. ¶
– Hárjuttâllâm tot váátá, tegu eres-uv hävskis ääših. ¶
Mut Aino mielâ lii čappâd já hárjuttâllâm oro lemin viehâ ahevis hommá. ¶
Ránnjátáálu Sanna lii jo škovlânieidâ já Aino ustev. ¶
– Enni, lii tot komme, Aino imâštâl, – ko muái Sannain sierâdeen škoovlâ, ¶
mun máátám tállân puoh aašijd ege taarbâš ollágin hárjuttâllâđ. ¶
Nyytti-uv piäsá škoovlân. Sanna iätá, ete Nyytti uážžu leđe rehtor. ¶
Aino mielâst tot oro lemin fiijnâ äšši. – Taađee lii rehtorân mááccuh. ¶
– Ij rehtorist kale riävtui mieldi lah maggaargin mááccuh, Sanna povvust. ¶
Lihâdemtijme lii hävski. Puoh njuškiimeh já sujâttâlmeh luhostuveh olmânáál. Pyeri Aino! ¶
– Tääl juáháš kalga sárguđ prinsessa, meerrid máttáátteijee sárgumtiijmest. ¶
Lijkkuuvettee-uv Aino prinsessan? ¶
– Enni, puáđi huápust keččâđ! Nyytti čokkij pittáspeelâ aaibâs jieš. ¶
– Sun niävttá uáli tuđâvâžžân juksosis, enni illood. ¶
– Mut Nyytti lii-uv hárjuttâllâm viššâlávt... ¶
... já soivâlâm maŋgii ubâ speelâ siäinán, ko ij lah luhostum, Aino muštáá. ¶
– Sovâččij-uv taan škovlâpiäiván vala ohtâ valastâllâmtijme, ko lii nuuvt mučis tälvišoŋŋâ, enni hokâttâl ¶
– Vuoi sittágin, luistelâmtijme masa vájálduvá, Sanna-máttáátteijee kiljáád. Aino-riäpu... ¶
Nyytti ij maašâ joskâđ. Sun lii čokkim já pieđgim pittáspeelâs jo aainâs love kerdid. ¶
– Kulâvetteđ-uv párnááh; maht pyeidicissááš lávlu. Tot tiätá kiiđâ puáttim. ¶
Pyeidicissááš njuhčâmáánust smietâi návt mielâstis täälba láávlum ávunjalmijn uđđâ nuotâ taam ¶
titityy titityy titi.... hei miikis tyebbin muorâuávsist hiäŋgáá! ¶
Nyyti lappum vaccâ. Maht tot teehin lii karttâm? ¶
– Enni, manen Sana luistimeh joteh nyevt muččâdávt, Aino šyehkit šlundáht. ¶
– Rähis nieidâ, Sanna lii kiergânâm hárjuttâllâđ ennuv kuhheeb ko tun, ko sun lii puárásub. ¶
– Puáđi Aino, luisteleen kietâluvvâi tuohu kiedi nubebel, Sanna iävtut. ¶
– Manneen aabâs hitásávt... ¶
Oovtâst rovvâm ij lah ollágin nuuvt niävráá ko ohtuu rovvâm. ¶
Luhhoost kuábážângin ij sattum. ¶
– Hei keččâđ Nyyti, enni páárgád, – huápust maŋŋaal! ¶
– Pyeri Aino, tunhân luistelih ubâ kiedi keejist kiäčán jiehke stuppám ohtiigin. ¶
Puáttip-uv itten-uv luisteliđ, enni povvust. ¶
Maid jurdevetteđ Aino västidiđ? ¶
