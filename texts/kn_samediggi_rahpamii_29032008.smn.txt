1b:	SAAHÂ
2b:	
3b:	29.03.2008
4b:	
5b:	Kunnijâttum täsivääldi president, áárvust oonnum minister, Taažâ já Ruotâ sämitige saavâjođetteijeeh, pyereh árvukyesih.
6b:	
7b:	Lii suotâs uáiniđ návt árvuváldálâš juávhu uásálistmin sämitige lekkâmáid. 
8b:	Lii ilo já kunnee tuáivuttiđ Tijjân pyeripuáttim sämitige lekkâmáid já Ucjuuhân. 
9b:	Ucjuuhâ lii Suomâ áinoo kieldâ, mast lii sämmilâšeenâbloho. 
10b:	Tot lii eromâš ovdâmerkkâ maaŋgâpiälásâš sämikulttuurist, kieldâ lii kyelipiv-dee- já puásuisämmilâškulttuur kuávlu. 
11b:	Sämikielâ lii siäilum Ucjuuvâst eellimvuáimálâžžân já jiešlágánâžžân. 
12b:	Tääbbin láá vuáđudum uđđâ säämi iäláttâsah, ovtâstum luándulávt mađhâšem já eres iäláttâsah uássin maaŋgâpiälásâš sämikulttuur.
13b:	
14b:	Mist láá ennuu ääših, moiguin pyehtip čiävluttâllâđ. 
15b:	Tääl lep niäljád sämitige lekkâmist. 
16b:	Tilálâšvuotâ uásild čáittá mii sämmilij siđhesvuođâ já kulttuurlâš rigesvuođâ. 
17b:	Ko maailm muttoo já kuáhtáp uđđâ aštuid, lep čáittám, et mij ep vuállán já siäiluttep sämmilâšvuođâ puátteid suhâpuolváid. 
18b:	Mii kulttuur lii spesiaališum já mij lep vuáhádum eelliđ Säämi korrâ luándust – mutâ nu-be tááhust siäiluttâm jieččân kulttuur kaappugpirrâsist-uv. 
19b:	Mii kielâ muštâl uáli tárkká luándu almoonmijn, kielâ vievâst mij pastep toimâđ tärkkilávt luándust, tubdâđ kulttuurenâduvâidâm já porgâđ iäláttâsâidâm. 
20b:	Mii vuoiŋâlâš já kulttuurlâš ärbivyehi, tyeji- já muusik, luándu áárvusttoollâm, ärbivuáválâš iäláttâsah já toid kullee tááiđuh sehe naavcah västidiđ toimâmpirrâs nubástussáid, láá mii kulttuur riggodâh.  
21b:	
22b:	Mij kolgâp anneeđ huolâ, et kyeđđip siämmáá maaŋgâpiälásâš já áinookiärdásâš kulttuurärbivyevi já sämikuávlu puáttee suhâpuolváid.
23b:	
24b:	Mii sämmiliih lep ohtâ aalmug já lii tehálâš et tubdâp puohah oohtânkulluuvâšvuođâ kuoimijdsân. 
25b:	Mij ferttip siäiluttiđ jieškote-uv sämikulttuur sierânâsjiešvuođâid, sämikielâid já kulttuur vuáđu. 
26b:	Mij kolgâp meiddei tuárjuđ puohâid Suomâ sämikulttuurijd täsipiälásávt, kunnijâtmáin já áárvustanemáin nubijdâm. 
27b:	Lii távjá páhudum puohâi Suomâ sämikielâi lemin uhke vyelni. 
28b:	Mij sämmiliih lep taištâlâm jieččân kielâ já kulttuur peeleest kuhháá já iästám aktiivlâš toimâiguin kulttuur já kielâ lappum. 
29b:	Mij puoh sämmiliih lep taištâlâm jieččân saje mailmaist – já tääl pyehtip čiävlán ilodiđ pargostâm já sämiskulttuur jotkum peeleest. 
30b:	
31b:	Tii puohah, kiäh sirdevetteđ eenikielâ, jieijâd kulttuur tâi suuvâ ärbivuovijd párnáid, leppeđ rähtimin uđđâ sämmilâšsuhâpuolvâ já vuáđu sämikulttuur puátteevuotân. 
32b:	Porgâvetteđ mávsulâš pargo. 
33b:	Mii pargo ij lah vaalmâš, pic ennuu lii vala porgâmnáál sämmilij vuoigâdvuođâi, kulttuur já kielâ oovdedmân. 
34b:	Mut kolgâp leđe ain já eromâšávt návt juhlepeeivi čiävlááh tast, moos lep olláám já juátkup sämmilij vuoigâdvuođâi ovdedem.
35b:	
36b:	Áárvust oonnum juhleviehâ,
37b:	
38b:	Taat ij lah tuše sämmilij juhlepeivi, mut meiddei Suomâ staatâ já syemmilij juhlepeivi. 
39b:	Suomân lii stuorrâ riggodâh et Euroop áinoo algâaalmug áásá Suomâ raajij siste. 
40b:	Mij sämmiliih lep tivrâs lase syemmilâš ohtsâškoddeest, já mij kolgâb kohtâluđ jieččâm kulttuur áinoošlajâsâšvuođâ já mii jieččâm keežild kunnijâtmáin. 
41b:	Mij sämmiliih lep ain toimâm ohtsâšpargoost syemmiljguin, ovdil maaŋgâin sämmilijn lijjii meid veerdih, syemmiliih usteveh. 
42b:	Pusuipargo já tyejitááiđu lep máttááttâm meiddei syemmiláid já mii tärhis kielâ lii luávnejum vijđáht Suomâkielân já ton kuávlukieláid. 
43b:	Mij ep lah tuše vuovijd já saanijd luávnejeijee kulttuur – pic täsiárvusâš já maaŋgâpiälásâš kulttuur, mast luávnejuvvojeh tááiđuh, säänih já vyevih eres kulttuuráid.
44b:	Mij sämmiliih lep ovdâstâm Suomâ mailmist. 
45b:	Suomâst ličij ereslágán já kulttuurlávt kievhib kove pegâlmâs taaidârttáá Nils Aslak Valkeapää ađai Áillohâšâttáá. 
46b:	Mij lep Suomâ kulttuurlâš riggodâh, já mij kolgâp kohtâluđ ton miäldásávt. 
47b:	Mii sämmiliih kolgâp oonnuđ áárvust já kohtâluđ mii áinoošlajâsâšvuođâ, sajattuv já kulttuur vuáđuld, ij aalmugijkoskâsâš sopâmusâi já staatâ tooimâi čuásáttâssân tâi olgo- já sispoolitlâš čuolmân.
48b:	Mij sämmiliih lep škovliiđâttâm vijđes ohtsâškote jieškote-uv suorgijd, mii nuorah láá ollâškuávlejum já kielâtáiđuliih. 
49b:	
50b:	Mii juávhust láá pajanâm čepis totkeeh já ohtsâškodáliih vaigutteijeeh. 
51b:	Puásuisämmilâšperruu pärnin já sämmilâšpuásuituálu já –kulttuur totken tiäđám, et ulguupiälásiih totkeeh iä lah finnim tutkâmušâinis ain tuotâvuođâ västideijee kove sämikulttuur vijđes kulttuurlâš tiätuvuáháduvâst já puásuituálukulttuurist – sij iä lah iberdâm mii kulttuurlâš koodijd olmânáál. 
52b:	Mii láá tutkâm čuođijd iivijd kulttuur ulguupiälááš totkeeh já miäruštâllâm mii já mist šoddâm kove. 
53b:	Mist ij lah lamaš máhđulâšvuotâ vaiguttiđ ovdil ko tääl, magarijd áárvuid mijjân piäijojeh tutkâmušâin já almolâšvuođâst. 
54b:	Mij tiettip pyeremustáá sämikulttuur, ton luándu já áárvuid, 
55b:	mij tiettip maid sämikulttuurist kalga tutkâđ já mij porgâp tom pyeremustáá. 
56b:	Mij kolgâp väldiđ vuoiŋâlâš já aamnâslâš kulttuur jieččân haaldun.
57b:	
58b:	Kunnijâttum täsivääldi president já árvukyesih
59b:	
60b:	Sämmiliih tarbâšeh meiddei Tii torjuu, movtijdittem já vaikuttâsvääldi mii viggâmuššáid ovdediđ säämi kulttuurjiešhaldâšem, pyerediđ sämmilij vuoigâdvuođâsajattuv já turvâstiđ sämikulttuur jotkuuvâšvuođâ ubâ Suomâst. 
61b:	Mist lii jieččâm kulttuurjiešhaldâšem sämikuávlust, mut sämmiliih, Suomâ áinoo algâaalmug, ääsih ubâ Suomâst. 
62b:	Lahâasâttâs kalga väldiđ vuotân sämmilij vuoigâdvuođâid meiddei sämikuávlu ulguubeln – taam ääši oovdedmân mij pivdep tist, pyereh árvukyesih, sierânâs torjuu. 
63b:	Kyevti ovdebáá sämitige lekkâm ohtâvuođâst áárvust oonnum täsivääldi president vaaldij oovdân ILO-169-sopâmuš ratifistim já movtijditij Suomâ haldâttâs já sämitige kavnâđ ovdâjurduuttis vuovijd čuávdiđ eennâmvuogâdvuođâkoččâmâš já ILO-sopâmuš ratifistim.
64b:	
65b:	Áárvust oonnum täsivääldi president, veikkâ čuávdus ij lah valagin kavnum, uđđâ sämitigge lii västidâm koččomân já usâškuáttâm uđđâ ovdâjurduuttis čuávdimmaallijd eennâmvuogâdvuođâkoččâmâšân já puáhtá jieijâs iävtuttâs stáátâvááldán já almolâšvuotân vala taam kiiđâ ääigi. 
66b:	Pivdep-uv täsivääldi president movtijditteđ ain-uv staatârääđi čuávdiđ oovtâst sämitiggijn eennâmvuogâdvuođâkoččâmâš já väldiđ meddâl iästuid ILO 169-sopâmuš ratifistmist. 
67b:	Kolgâččij movtijdittiđ staatâ¬rääđi kieđâvuššâđ sämitige iävtuttâsâid ovdâjurduittáá já kunnijâtmáin.
68b:	
69b:	Mutâ tääl, áárvust oonnum kyesih, lii äigi ávudiđ Suomâ sämmilijd já lii äigi čäittiđ olssân já iärásáid, maid sämikulttuur meerhâš sämmiláid já mon ennuu toollâp áárvust sämmilâšvuođâ. 
70b:	Juátkup oovtâst pargo sämmilijguin já säämilij peeleest. 
71b:	Pyereh povdejum kyesih, usteveh, lii ilo já kunnee tuáivuttiđ tii váimulávt pyereestpuátimân sämitige kyessin sämitige lekkâmân.
72b:	